---
layout: post
title: Roky a měsíce
date: '2008-10-18 00:58:04 +0200'
date_gmt: '2008-10-17 22:58:04 +0200'
category: kolem
tags: []
comments: []
---
<blockquote><em>"Postupně nacházím nové opěrné struktury pro můj společenský život, ale jde to hodně pomalu. (...) Jak tak tvárná hmota mého okolí pomalu znovu prochází osifikací, zůstávají pořád prázdná místa – tak je trochu začínám plnit psaním – jako už jsem to ostatně jednou úspěšně vyzkoušel."</em> (<a href="http://podnebi.jan-martinek.com/?p=7">podnebí, říjen 2007</a>)</p></blockquote>
<p>Zase jsem se přesadil. Tentokrát už dobrovolně, ale nějak si moc pomalu zvykám. Před měsícem jsem se nastěhoval na nový privát, se skoro cizími lidmi. Teď už cizí nejsou, postupně se sžíváme a je to fajn. Ale bývalí spolubydlící, přátelé na pobytech v zahraničí a další lidé, kteří se teď ocitli nějak mimo můj dosah, mi stále chybí.</p>
<p>Kvůli jemným problémům s novým bytem, jako například nezapojená elektřina a plyn, byl rozjezd trochu pomalejší a v některých ohledech ještě pořád kompenzuji skluz, který jsem nabral. Občas mi připadá, že vůbec nedělám co bych chtěl - ve všem tom učení, které se snažím stihnout (49 kreditů není nějak velice moc, ale docela dost, i na FSS - ale co nestihnu teď, to už nejspíš v rámci bakalářského studia nebudu mít možnost zkusit), volnočasových zábavách okolo (jako FSSpodcast, Halas atp.) a práci, kterou chci zvládnout (už jen proto, abych měl nějaké peníze), najednou chybí čas na všechno okolo - občas si najdu čas na večer v kavárně, návštěvu divadelního představení (ač zatím především díky tomu, že jsem chtěl pořídit fotografie), mši v kostele atp., ale je toho nějak málo. </p>
<p>Zase mi za okny utíká podzim a je mi to líto. Papír na draka leží na skříni, tyčky stále nezakoupeny.</p>
<p>Na víkend pojedu domů - těším se, moc. Po třech týdnech se mi už vážně chce pryč, změnit prostředí. Sice ne dvakrát po sobě (příští týden má maminka narozeninovou oslavu, tento týden mé malé sestřenky), ale i tak je to fajn. Snad ve vlaku přečtu co nejvíce politické filosofie a snad se dobře vyspím, ať nevyspávám jako obvykle. </p>
<p>České dráhy nějak zprasily spoj v 5.03 z Brna, takže teď vychází asi o 20 minut rychlejší, než když nastoupím až v 7.03 (a kvůli autobusovému spoji stojí ještě víc). Zábavné - alespoň se trochu lépe vyspím.</p>
<p>O všem se snad brzy rozepíšu víc, takže stay tuned...</p>
