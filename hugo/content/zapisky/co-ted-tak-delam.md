---
title: Co teď tak dělám
date: '2008-03-24 01:04:09 +0100'
date_gmt: '2008-03-24 00:04:09 +0100'
category: kolem
tags: []
comments: []
---
<p>Delší dobu jsem si moc nepoznamenal, co teď vlastně tak porůznu provádím. Pro vlastní inspiraci někdy v budoucnu, jako součást uvažování o vlastním směřování, ale i z typického bloggerského exhibicionismu :) bych si to tu trochu sesumíroval. Po delší době tak trochu deníčkový zápisek :)</p>
<p>Takže, co jsem prováděl tenhle týden?</p>
<p>Jako fotoeditor, grafik a sazeč našeho fakultního časopisu Halas, jsem dotáhl nové číslo do konečné podoby. Těším se teď, až dostanu vytištěný kousek a budu se moci chlubit :) Z několika věcí v novém čísle jsem hodně nadšený. O jedné věci z nového čísla, kterou jsem zorganizoval, tu teď ještě nechci psát, ale jakmile bude Halas venku, tak to tu postnu, tak se můžete těšit :)</p>
<p>Jako programátor jsem opravil několik problémových oblastí na jednom z mých projektů (o tom snad někdy napíšu něco delšího a zábavnějšího, ale snad až někdy později, teď bych měl příliš silné nutkání napsat do spotu jméno programátora, od nějž jsem projekt převzal). A taky jsem navrhl nový jednoduchý redakční systém pro Halas a začal trochu programovat, abych ušetřil sobě a pár dalším lidem v redakci několik hodin v šílených dnech, které se blíží (se seminárkami, průběžnými testy a dalšími radostmi).</p>
<p>Jako správný investigativní žurnalista postmoderní doby :) jsem se podílel na vzniku <a href="https://fsspodcast.cz">nového dílu videopodcastu z prostředí naší fakulty</a>, který děláme s kolegou Pavlem. Zároveň jsme s kolegou byli oceněni jedním z přednášejících, který řekl, že jsme zábavnější než soudruh Janulík, <a href="https://filmovezvuky.fdb.cz/komunisticke-hity/mp3/soudruh_janulik.mp3">jehož projev</a> je slavný i po více než pětatřiceti letech.</p>
<p>Jako student jsem navštívil několik zajímavých a dvě nikoli úplně zajímavé přednášky, napsal si pár tisíc znaků poznámek, dostal 90 ze 100 bodů v prvním průběžném testu v zajímavém kurzu Islam: Culture and Politics, domluvil se s kolegy na tvorbě prezentace do kurzu Komunální politika a ještě s tím nezačal.</p>
<p>Jako kulturní nadšenec jsem navštívil hodně dobré divadelní vystoupení Vision IIII divadelního souboru <a href="https://www.dzo.tym.cz/">DŽO</a>, přečetl Rozšíření bitevního pole od Michela Houellebecqa (se značným ohlasem v mé hlavě), naposlouchal filmové postřehy z <a href="https://www.radio1.cz/odvaznepalce/">Odvážných palců</a> (ať žijou podcasty) a rozhodl se pro navštívení filmu Skafandr a motýl (snad ještě budou lístky) a mezitím poslouchal úchvatné album Ma Fleur od Cinematic Orchestra a střídal to se dvěma staršími alby od finských Pepe Deluxé (a pořídil jsem si, po delším naléhání okolí, účet na <a href="https://www.last.fm/user/jan-martinek/">last.fm</a>).</p>
<p>Jako OSVČ (Osoba samostatně výdělečně činná) jsem konečně vyplnil DAP (divná zkratka pro Přiznání k dani z příjmu FO (fyzických osob)) a další papíry pro OSSZ (Okresní správu sociálního zabezpečení) a VZP (to vypisovat nemusím). Formuláře jsem chtěl vyplnit už v únoru jako minulý rok, ale v elektronické verzi ještě nebyly. A ne, že bych proti nim něco měl, ale když se s tím setkám jednou za rok, nemám z toho dobrý pocit. Ani si nejsem jistý, jestli jsem opravdu všechno vyplnil správně :( Navíc tu nebudu v úředních hodinách, tak doufám, že to tam nějak zkousnou a že tam nebudu mít nějaký vyložený error.</p>
<p>Jako katolík jsem pěkně oslavil Velikonoce, nejvýznamnější křesťanský svátek.</p>
<p>Jako člověk jsem poseděl pár hodin v kavárnách v povídání s přáteli.</p>
<p>Jako nakupující internetového věku jsem si v kamenné prodejně objednal <a href="https://www.bata.cz/artikl/68047">pěkné boty od Bati</a> na dobírku, protože obligátně nebyly v mé velikosti, a pořídil v kamenné prodejně toaletní vodu za cenu, jejíž výši jsem docenil až po zjištění, že při hledání na internetu jsem našel dvakrát větší flakonek a nepostřehl to :).</p>
<p>Jako někdo, kdo moc nezpívá, protože si není jistý svým hlasem a má jakž takž hudební sluch, a navíc nemá moc paměť na texty, jsem si s Mirou zazpíval Kozla. A bylo to bezva :)</p>
<p>Jako předplatitel Respektu jsem nestihl nové číslo ani rozbalit.</p>
<p>Jako člověk, který se snaží jemně zhubnout, jsem snědl po osmé večer kus dortu a dvakrát po desáté večer chickenburger v Mekáči (je to nejbližší restaurace poblíž hlaváku otevřená do půlnoci). A taky jsem se v úterý obrátil na posteli k oknu a venku sněžilo. Ne zrovna optimistické pro někoho, kdo si zrovna přivezl kraťase, aby mohl jezdit na kole.</p>
<p>Jako divák seriálu How i met your mother jsem konečně docenil konec scénáristické stávky a hned v úterý viděl dvakrát čerstvý díl (podruhé - večer, po vydání anglických titulků - jsem dochytával některé vtípky, co mi při prvním zkouknutí utekly).</p>
<p>Jako dojíždějící student jsem strávil pár hodin ve vlaku, zejména upadáním do spánku, protože přes týden nebylo moc chvílí na spaní. A víkend jsem prospal skoro celý.</p>
<p>Jako single (to pořád není nějaký slušný český výraz?) jsem... pořád single :)</p>
<p>A jako blogger jsem to fakt všechno napsal. No, všechno ne, ale vypadá to, jako by toho bylo hodně, aspoň mně se to tak zdá :)</p>
