---
title: Zápisek ze dne 15. února 2004
date: '2004-02-15 17:00:00 +0100'
date_gmt: '2004-02-15 16:00:00 +0100'
category: nezařazené
tags: []
comments: []
---
<p>Dobré ráno, ať už jste kde jste, ať děláte co děláte, no vlastně asi spíš  všichni sedíte u počítače &amp; hledíte do monitoru, ale to je jedno, ani není ráno,  mám ráno rád, tak dobré ráno.  Pokud chcete toto okno prohlížeče vypnout, tak to hned udělejte, lepší už to  nebude :). Ráno, pomalé probuzení v rytmu pohodového &amp; milého triphopu, vyměnil  jsem Nine Inch Nails za Morcheebu, venku pomalounku sněží &amp; sněží, malé bílé vločky  neuvěřitelně mokrého sněhu, ale je to pěkné, není to břečka, ale sníh, chytá se na  větve stromů &amp; kopce jsou zase bílé, nádhera.. Slow down zpívá Skye Edwards &amp; pomalu  začíná další den, o kterém dneska budu psát..</p>
<p>Milý deníčku, po ránu, skoro ještě za tmy, v jedenáct hodin jsme odjeli lyžovat.  Ehm, no, něco málo před polednem jsme odjeli lyžovat, na svah o kterém jsem mluvil, teda  psal, docela nedávno, bylo tam pěkně, nejdřív to sice vypadalo silně neupraveně,  ale nakonec se na tom jezdilo dobře. Ale šíleně sněžilo &amp; já byl jediný, kdo si  vzal brýle, tak mamku chytla hlava &amp; jeli jsme domů. Včetně cesty to nebylo ani tři  hodiny. Škoda, ale vzhledem k tomu, že nebyly vůbec žádné fronty u vleku, jsem  se projel docela dobře.. No, škoda..</p>
<p>Doma jsem zpracoval laborky do fyziky, které jsem měl odevzdat už docela dávno,  ale jsem lemra líná, tak to bylo až teď, &amp; to jsem ještě nakonec zjistil, že dvě ze  čtyř už mám dávno přepsané ;). Laborky jsem přepsal, přetáhl na stolní počítač,  vytisknul &amp; poslal Socákovi, který je lemra jako já &amp; ještě navíc někomu půjčil  svoje originály &amp; neměl z čeho opisovat, no co už :). V pět odpoledne byly laborky  hotové &amp; já se vydal na cestu do kostela, už v pět, protože babička se rozhodla  protáhnout to přes hypernovu..</p>
<p>V hypernově nic moc, akorát ve slevách tam občas je celkem zajímavá věc.. Ale  není peněz, tak je mi to celkem jedno.. Zato mše v kostele byla dneska docela  fantastická - kostel je v rekonstrukci světel &amp; remalbě, všechno je zahalené  povlávajícím igelitem a celým obrovským objemem kostela prorůstá šílené lešení,  které dokonale mění akustiku varhan a prostorový dojem z kostela. Působí to snad  ještě ohromujícněj než samotný velký kostel..</p>
<p>Po mši jsem zamířil na dolní město, Kino Vatra konečná, Saša, jediný dnes možný  člověk, který měl malou šanci, že se dostane do kina, ztvrdl někde na lyžích (taky  mohli říct, že jedou lyžovat i v neděli :(, ale to je už jedno), tak jsem v kině  sám.. Po cestě ke kinu je sice zima, ale pohled na svěla vsetína, malá bílá  světýlka v parku, oranžová všude jinde, neony a světelné panely obchodů, lékáren &amp; restaurací,  všechno se odráží na mracích spolu s prosvítajícím měsícem, a na tomto pozadí  obrovské stromy, které vypadají staře a ještě sníh na větvích a kmenech zvýrazňuje  kontury, prostě fantastické &amp; nádhera, k tomu jemná melodie s letní náladou..</p>
<p>Dneska dávali v FK finský film Muž bez minulosti. Podivně sympatického chlapíka  zmlátí spícího na lavičce města a on ztrácí paměť, poté si buduje vlastní nový svět  mezi místními &quot;skoro-bezdomovci&quot;, dokonalé dialogy, scény, emoce, kamera,  hra se světly v nočních scénách a pestré, barevně vytříbené denní scény, stylové  kostýmy &amp; skvělé písničky.. Prostě geniální.. A pořád si říkáte, co dělal  v cizím městě jen tak s kufrem.. Doporučuju.. Musím si to někde sehnat na cédéčku..</p>
<p>Morcheeba hraje pořád a už skoro ani není neděle, respektive zbývá ještě šest minut..  Mějte se krásně a usmívejte se.. (čistě jen mé doporučení)</p>
