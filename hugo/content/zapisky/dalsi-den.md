---
title: Další den
date: '2008-07-20 03:16:41 +0200'
date_gmt: '2008-07-20 01:16:41 +0200'
category: kolem
tags: []
comments: []
---
<p>Zvláštní den. Pokud chcete, můžete si pustit k tomuto spotu písničku. Stačí kliknout na <a href="https://jinan.muxtape.com/" target="_blank">tento odkaz na muxtape.com</a> a v novém okně pak kliknout na velkými písmeny napsaný název skladby.</p>
<p>Ráno jsem pozdě vstal. Šel jsem babičce pomáhat s odpeckováním třešní na frgály. Poobědvali jsme narychlo párky s chlebem a míchaninou tatarky, křenu a hořčice. Pak jsem šel domů a podíval se na Návrat do budoucnosti I. Následoval návrat ke smysluplné činnosti, posbíral jsem dalších 24 l rybízu, naposlouchal 4 díly <a href="https://radio1.cz/odvaznepalce/">Odvážných palců</a> a 2 <a href="https://www.wnyc.org/shows/radiolab/">Radio Laby</a>. Večer jsem se na ICQ bavil s kamarádkou, která se má blbě. Ale byla to vcelku sranda. Pak mi ještě napsalo pár dalších lidí, kupříkladu že by bylo vhodné poslat nájem, nebo že jsou Hooverphonic super. Povečeřel jsem rajčatovo-salátovo-klobásovo-hořčicový salát. Pak jsem viděl Návrat do budoucnosti II.</p>
<p>Pak mi na ICQ napsala další kamarádka, což bylo příjemné (a navíc se má dobře). A řekla mi, že kamarádka, která se mnou seděla v první třídě v lavici, se dneska vdávala. Vlastně už včera. Jako novinář bych měl mít zprávy ověřené ze dvou až tří zdrojů a to nemám - ale i tak mě to vcelku vzalo.</p>
<p>Chtěl jsem jít spát, ale moc mi to nešlo. Tak jsem se podíval ještě na Návrat do budoucnosti III. A pak jsem hodinu a půl zakysl při psaní na blog. Teď si dám sprchu a půjdu spát. V 7.30 vstávám a jdu do kostela. Zítra večer se vrací rodiče z dovolené. Zase se všechno promění. Všechno se proměňuje. </p>
<p>V pátek pojedu na <a href="https://lfs.cz">filmovku</a>. Za dva měsíce začíná <a href="https://fss.muni.cz">semestr</a>. Za dalších pár měsíců jsou Vánoce. Nový rok. A o rok pozděj další nový rok. Život je tím, čím naplníme své dny. Každý den.</p>
