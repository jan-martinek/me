---
title: Odstresovací víkend s Halasem
date: '2008-06-10 22:23:58 +0200'
date_gmt: '2008-06-10 20:23:58 +0200'
category: kolem
tags: []
comments: []
---
<p>Přes víkend, resp. od pátku do pondělí ráno, jsme pobyli s pár lidmi z Halasu na chatě u kolegy Pavla a bylo to skvělé :) Děkuju všem za parádní akci a hlavně Pavlovi, že to vymyslel. Pár dní předtím jsem stresil ze školy a nechtělo se mi učit, tak jsem si na víkend nevzal žádné učení (ano, i výpisky jsem nechal doma), aby mě netrápilo, že se můžu učit a neučím. A zabralo to, následující dva dny drcení uběhly vcelku úspěšně, tak snad zítra v pořádku vyjdu na zkoušku z Dějin médií (II.) a s trochou štěstí ji (po dnešní probdělé noci) zvládnu na nějakou zelenou známku.</p>
<p>A ještě zpátky k víkendu. Už hrozně dlouho jsem si tolik nezaplaval, nebyl na jižní Moravě, nešel na výlet v dešti, neviděl mloka vypraného v Perwollu, nepřemýšlel o ježčí hrozbě, nešel na noční stezku odvahy (mírně zkalenou přicházejícím ránem), neposlouchal brilantně falešné zpěvy s arytmickým doprovodem, nehrál několik her Bangu po sobě, nenabral tolik vědomostí o myších, nebyl přes víkend bez počítače, neposlouchal Svěráka & Smoljaka, Šimka & Grossmana nebo Holzmanna v perfektním podání, nesmažil mražené kuřecí, nepovídal o filmech a knížkách, nezkoušel si vzpomenout na vědomosti z dějin umění, nezkoumal zblízka myšlenkové struktury cizích národů, nejedl střešně, nejedl tolik dobrého čerstvě vyrobeného jídla, nekoukal na formule a nepřepínal svou bránici jako tenhle víkend. A přitom to byla taková pohoda :)</p>
<p>Pár fotek určitě někdy nahodím na flickr, ale termín uvádět nebudu, ještě byste se mi smáli v komentářích, jakmile bych ho minul :)</p>
