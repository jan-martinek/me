---
title: Komunikační trable
date: '2008-04-04 10:53:39 +0200'
date_gmt: '2008-04-04 08:53:39 +0200'
category: kolem
tags: []
comments: []
---
<p>Vstávám v pět, abych stihl dojet domů a doběhnout k zubaři. Mám hodinovou rezervu, takže v pořádku. Jenže, kvůli plánované výluce na trati ztrácím půlhodinu do Přerova, ujíždí mi spoj a teď musím jet osobákem, který jede o půl hodiny dýl (a drncá) - ujede mi i další spoj, takže nakonec budu rád, když doběhnu a zubař mě ještě vezme.</p>
<p><img src='/assets/migrated/wp-uploads/2008/04/obraz248.jpg' alt='obraz248.jpg' /></p>
<p>Do toho zajímavé chování IDOSu, který považuji za jednu z nejužitečnějších služeb na českém internetu - ale překvapivě jsou s ním celkem problémy, pokud ho chce člověk použít z mobilu. Docela často vyhodí chybu 403 (Přístup nepovolen) - před pár minutami několikrát po sobě - nebo vyhodí speciální stránku se dvěma tlačítky, která fungují až na druhé zmáčknutí (ano, je třeba zmáčknout, dát zpět, zmáčknout: jako webový vývojář nechápu, čím toho docílili). </p>
<p>Počkal jsem deset minut a už to běhá, ale zase mi to na prvních pár dotazů vyhodilo chybu XML syntaxe (předpokládám, že pro běžného uživatele jsou obě zmíněné hlášky i tvrdohlavá tlačítka konečná, co se týče jejich hledání spoje - pak následuje klasické běhání po nástupištích). Zkouším měnit vyhledávané parametry - přepínám z vyhledávání spojů "Vlak i bus" na jen "Vlak" a je to v pořádku. Přicházím o autobusy, tak snad stihnu ten vlak.</p>
<p>Není nad vymoženosti dnešní doby.</p>
<p>Abych se potěšil ještě s jednou novinkou - moc mě těší nové LCD/plasmové displeje na nádražích (a třeba i v novějších šalinách etc). Díky menším rozměrům displeje a složitěji rozpoznatelným fontům vytváří atmosféru blízkosti, kdy se všichni s láskou v srdci tlačí co nejblíže k displeji, aby nalezli požadovanou informaci. Řeknu vždy fuj! když vidím ty ohavné nelidské a obrovské tabule, které je možno přečíst snad i z míst položených mimo budovu nádraží (to už snad může i snižovat národní bezpečnost), nedejbože když jde o ty mechanické s bílým písmem na černém podkladu.</p>
