---
title: Proč nekupovat iPod nebo Apple počítač
date: '2008-05-29 05:56:07 +0200'
date_gmt: '2008-05-29 03:56:07 +0200'
category: cokoliv
tags: []
comments: []
---
<p>Pár lidí se mě ptalo, jestli teda jako má cenu si kupovat ty drahé počítače s jablkem a iPody, tak tu sesumíruju pár věcí, proč/kdy je nekupovat. Určitě nevyjmenuju všechno, tak případně doplňte do komentářů další výstrahy a upřesňující komentáře :) (Snad sem někdy zabloudí nějaká relevantní osoba přes google ;-))</p>
<p>Kdy/proč říci ne Apple počítači?</p>
<ul>
<li>Když trvale potřebujete pracovat s aplikací pod Windows. Ano, je tu možnost (a pohodlná) jak pracovat ve virtuálním systému, ale hlavní výhoda Macu - operační systém - tím padá.</li>
<li>Když je problém nelokalizovaný operační systém. Čeština pro Max OS X tu je, ale přináší spoustu problémů - které pak do značné míry kazí požitek z jednoduchosti tohoto OS.</li>
<li>MS Office 2008 pro Mac jsou dražší (a s českými vylepšeními ještě dražší) než Windows varianta a zároveň nedosahují kvality Office 2007 pro PC.</li>
<li>Když používáte počítač jenom ke hraní her. Výhody systému tak prakticky nevyužijete.</li>
<li>Otázka servisu je sporná - často na něj lidé nadávají a situace není ještě úplně stabilizovaná. Občas se něco vyřeší během pár dnů, někde se člověk domluví, někde si počítač nechají měsíc. Naštěstí v tomto zatím nemám zkušenosti.</li>
<li>Když máte doma spoustu různých (zejména starších) příslušenství. (Mně běhá všechno kromě Logitech webkamerky, která nemá vůbec ovladače.)</li>
<li>Když chcete low end počítač. Apple nedělá notebooky za dvanáct tisíc (nejlevnější je aktuálně někde kolem čtyřiadvaceti) ani desktopy za pět (nejlevnější mini je za třináct).</li>
<li>Když se rádi hrabete ve vnitřnostech počítače, přetaktováváte procesor, měníte systémové soubory atp.</li>
</ul>
<p>A proč ne iPod? (Toto se vztahuje spíš na klasický iPod (classic, nano), touch je už úplně jinak vymyšlená mašinka.)</p>
<ul>
<li>iPod nekupujte, pokud oceníte v přehrávači vestavěný reprák. (Tohle by mě bez <a href="https://suchosch.net/">Suchosche</a> opravdu nenapadlo.)</li>
<li>iPod nekupujte, pokud nesnášite používání tagů v hudebních souborech a nemáte rádi, když za vás počítač řeší něco automaticky.</li>
<li>iPod nekupujte, pokud chcete, aby váš přehrávač uměl všechno (např. nahrávání zvuků, změny barvy displeje, přehrávání všech formátů videa, příjem rádia atp.).</li>
</ul>
