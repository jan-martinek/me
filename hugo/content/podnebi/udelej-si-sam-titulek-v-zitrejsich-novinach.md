---
title: 'Udělej si sám: titulek v zítřejších novinách'
date: '2012-10-28 16:00:37 +0100'
date_gmt: '2012-10-28 15:00:37 +0100'
category: cokoliv
tags: []
comments: []
---
<p>Článek <a href="https://www.blesk.cz/clanek/zpravy-politika/184260/rudy-muz-na-radnici-pravicaky-povesit-a-rodiny-podnikatelu-vyvlastnit-do-desateho-kolene.html">Rudý muž na radnici: Pravičáky pověsit a rodiny podnikatelů vyvlastnit do desátého kolene!</a> převzalo včera mnoho médií a zároveň vyprovokoval masivní sdílení napříč sociálními sítěmi (mrkněte na <a href="https://www.klaboseni.cz/result.php?hledane=pověsit">klábosení</a>).</p>
<p>Zajímavá byla nepřítomnost jakéhokoli důkazu v některých článcích - např. <a href="https://zpravy.idnes.cz/kscm-facebook-veseni-pravicaku-dzv-/domaci.aspx?c=A121027_125613_domaci_hv">iDnes</a> nebo <a href="https://prazsky.denik.cz/zpravy_region/zastupitel-prahy-8-za-ksm-petelk-vyzval-k-nsil-proti-pravici.html">Deník</a> nabízejí pouze ilustrační fotky. Navíc obrázek jako takový důkazem rozhodně není. Osobně mi přišlo překvapivé, že při dané formulaci nikdo neuvažuje o tom, že Petelík podobnou informaci zveřejnil jako hloupý vtip. Skutečnost, že sám vyvěšovatel nenávistného statusu je kdesi v Madridu a popírá, že by něco takového kamkoli napsal, nebyla pro redaktory žádnou překážkou.</p>
<p><strong>Vycházení z jednoho (!) nedůvěryhodného (!!) sekundárního (!!!) zdroje je ten největší žurnalistický hnus.</strong></p>
<h4>Zdroj</h4>
<p>Sám jsem původní obrázek objevil až díky <a href="https://www.mediar.cz/jak-dlouho-trva-zmanipulovat-media-necelych-pet-minut/">článku Michala Zlatkovského</a>, který ukazuje, že původní "důkaz" musel nutně pocházet od někoho, kdo spravuje stránku "Rudého muže". Jaromír Petelík se tedy musel Blesku ozvat sám, anebo to někdo celé narafičil. Založení falešného účtu a napsání statusu nezabere více než pět minut. </p>
<p>V tuto chvíli (neděle, 15.40) původní článek na Blesku stále visí. V ostatních médiích je to podobné.</p>
<p>Z hlouposti celé věci už si dělá srandu i František Fuka: <a href="https://www.fffilm.name/2012/10/sefredaktor-blesku-pavel-safr-vcera.html">Šéfredaktor Blesku Pavel Šafr: "Včera jsem se miloval s ovcí"</a> a postupně se objevují další příspěvky podobného ražení (například na <a href="https://blisty.cz/art/65760.html">Blistech</a>). </p>
<p>Je těžko představitelné, že by se redaktoři daných médií mohli nějak smysluplně omluvit: "nepracovali jsme dobře se zdroji" není nic, co by kdokoli chtěl sdělovat (jakkoli by třeba v případě ČT24 měla být absence omluvy nepředstavitelná) a ani to není divácky zajímavé.</p>
<h4>DYI senzace</h4>
<p>Abyste ovládli titulky všech médií ale nepotřebujete ani těch zmiňovaných pět minut. Stačí necelé dvě. Pro všechny, kteří chtějí vyrobit novou událost dne, jsem dal dohromady jednoduchý návod:</p>
<p><iframe width="420" height="315" src="https://www.youtube.com/embed/LdI7OYPtiPY" frameborder="0" allowfullscreen></iframe></p>
<p>V prohlížečích Chrome a Safari to můžete provést přímo takto, ve Firefoxu stačí doinstalovat rozšíření Firebug. Výsledek je dokonalý a bez práce – ani nemusíte vlastnit grafický editor, ve kterém byste jinak stejnou práci zvládli za pár minut také, ovšem s trochou praxe.</p>
<p><em>P.S. Doufám, že tento článek přispěje k dalšímu upevňování mého profilu jako obhájce komunistů. Můj pradědeček, který namísto učení dělal nočního hlídače, by z toho určitě měl radost (a vůbec celý zbytek mé rodiny, která byla obdobím před rokem 1989 hodně poznamenána).</em></p>
