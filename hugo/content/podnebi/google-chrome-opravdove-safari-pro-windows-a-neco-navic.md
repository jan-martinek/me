---
title: Google Chrome = opravdové Safari pro Windows a něco navíc
date: '2008-09-04 01:22:04 +0200'
date_gmt: '2008-09-03 23:22:04 +0200'
category: kolem
tags: []
comments: []
---
<p>Předem se omlouvám za další článek o Google Chrome, ale nemůžu si odpustit pár slov. Pár slov nadšení (ne, nechci se vyjadřovat k důsledkům tohoto kroku pro Microsoft). Jakkoli je Google v pozici, kdy může být docela nebezpečný (jak se bojí například <a href="https://www.respekt.cz/clanek.php?fIDCLANKU=1964&fIDROCNIKU=2008">Suchosch</a>) a navíc dělá nepěkné věci (řekl bych softwarově neetické), jak <a href="https://www.pooh.cz/pooh/a.asp?a=2015155">popisuje Dan Dočekal</a>, tak ta určitá původní esence googlovitosti se v Chrome objevuje a moc se mi to líbí.</p>
<p><img src='/assets/migrated/wp-uploads/2008/09/picture-12.png' alt='picture-12.png' /></p>
<p>Chrome je především jednoduchý a rychlý. Jako Safari, které používám (je založený na stejném <a href="https://webkit.org/">jádru</a>). Moc se mi líbí grafické zpracování prohlížeče - například, když začnu stahovat, vyskočí velká šipka a ukáže na lištu, kde se mi stahují soubory. Historie je prohledávatelná a obsahuje malé obrázky stránek. Defaultní homepage obsahuje obdobu operovského Speed dialu, která se sama plní nejnavštěvovanějšími weby. Umí (webkitovské) házení souborů na formulářové pole pro odeslání souboru.</p>
<p>Líbí se mi intuitivnost a střídmost grafického rozhraní (včetně pěkných chybových hlášek) a zároveň přítomnost příjemných vychytávek jako je přetahování záložek mezi okny a do nových oken, jak jsem zvyklý ze Safari. A hned první beta je <strong>lokalizovaná</strong>!</p>
<p>Safari na Windows je kritizované za svou nenativnost (čímž teda Chrome do značné míry trpí také) a padavost (s čímž mnoho zkušeností nemám). Chrome je kritizovaný je za nepodporování pluginů, nicméně toto je první beta (já sám používám v Safari jen Inquisitor, což je pomocník hledání, které je v Chrome provedeno jiným zajímavým způsobem přímo v rámci adresního řádku). </p>
<p>Pokud nenajdu nic nepříjemného, určitě začnu Chrome doporučovat lidem, kteří se nemohou rozhodnout, jako jsem dlouho doporučoval Firefox (ač jsem ho nikdy sám jako primární prohlížeč nepoužíval). Dnešní výběr je pestrý a příjemný, ale zejména na Windows je Chrome příjemný svěží větřík.</p>
