---
title: Omezení filmového média velikostí plátna a případnou oční vadou diváka
date: '2009-05-04 23:33:50 +0200'
date_gmt: '2009-05-04 22:33:50 +0200'
category: kolem,  podvědomí
tags: []
comments: []
---
<p>Představme si typickou jednoduchou životní situaci ilustrující běžné životní situace každého z nás. On hledá Ji, v poušti. Ona hledá Jeho, také v poušti. Vychází ze dvou různých míst, od sebe dostatečně vzdálených, abychom s oběma aktéry mohli soucítit. Bohužel, minou se cca o 57 kilometrů a oba umřou žízní mezi dunami světlého písku.</p>
<p><img src='/assets/migrated/wp-uploads/2009/05/dsc_1475.JPG' alt='dsc_1475.JPG' /></p>
<p>Jak filmové médium zachytí takovou scénu v její osudové velkoleposti? Ponechme stranou ilustraci dějového pozadí, které vede k této scéně, a soustřeďme se na scénu samotnou.</p>
<p>Můžeme zabírat detaily postav, jak jdou pouští. Ve tváři zoufalství i láska, jež je žene pouští. Ale v detailu nikdy nepoznáme, jakým směrem jdou. Jsou statičtí, duny v nekonečné repetici vyplňují záběr. Nepoznáme směr, vše se mění v marnost od samého počátku, naděje milenců je směšná. </p>
<p>Můžeme postavy zabrat z velké výšky, ale pak zmizí. Nejdříve divákům s rozostřeným viděním, snad pohnutým tragickým osudem, pak i ostatním, když tečky, v něž se mezitím postavy přeměnily, překročí rozlišovací schopnost filmu. Pokud nezmizí, budou to nehybné tečky, jejichž pohyb přehlédneme, pokud přímo neusneme odcizením.</p>
<p>Jakékoli přiblížení scény mimo záběr už bude zlehčením, zjednodušením, snížením účinku. Kreslit schéma? Doplnit vypravěče? Nechat slunce zapadat, abychom mohli sledovat alespoň vzájemnou orientací stínů milenců? Odcizení a kýč předchází pochopení.</p>
<p>***</p>
<p><em>Děkuji za pozornost! A příště o nepoužitelnosti jazyka pro popis životních situací.</em></p>
