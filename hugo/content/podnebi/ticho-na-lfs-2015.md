---
title: Ticho na LFŠ 2015 (a filmy)
date: '2015-08-02 14:52:24 +0200'
date_gmt: '2015-08-02 13:52:24 +0200'
category: kolem
tags: []
comments: []
---
<p>Každá <em>Letní filmová škola</em> je&nbsp;pro mě jiná – po&nbsp;letošním v&nbsp;mnoha ohledech hlučném pololetí jsem hledal hlavně ticho. Ať už pod přátelským platanem ve&nbsp;Smetanových sadech, u&nbsp;vrzající borovice v&nbsp;parku za&nbsp;Redutou nebo v&nbsp;kempu. Dost času na&nbsp;to, aby se&nbsp;člověku rozleželo vše, co&nbsp;se předtím schovávalo v&nbsp;tmavých rožcích vědomí.</p>
<p>Krom toho jsem viděl i&nbsp;pár filmů; líně jsem si&nbsp;vybíral z&nbsp;komorních snímků v&nbsp;sekci Berlínské školy (<a href="https://www.lfs.cz/program/prehled-cyklu/">klíčová slova</a>: <em>zasazení do&nbsp;současnosti, civilnost, hrdinové hledající identitu svoji i identitu své země, nefunkční vztahy, vyprázdněná narace</em>) a&nbsp;doplnil to&nbsp;pár projekcemi němých filmů Alfreda Hitchcocka s&nbsp;živým doprovodem a&nbsp;technicolorovými klasikami. </p>
<p>No, a&nbsp;teď to&nbsp;podstatné – nějaká doporučení?</p>
<figure><img src="/assets/migrated/wp-uploads/2015/08/yella-foto-1.png" alt="Fotka z filmu Yella"></figure>
<ul>
<li>
<p><a href="https://www.csfd.cz/film/228394-yella/">Yella</a> je&nbsp;asi nejpůsobivější film, který jsem za&nbsp;těch 10 dní viděl. Anotace <em>„intimní portrét ‚ženy v&nbsp;nesnázích’ a&nbsp;kritika současného evropského kapitalismu”</em> a&nbsp;řazení do&nbsp;režisérova cyklu „Strašidla“ zní dost hrozně, ale film rozhodně stojí za&nbsp;shlédnutí. A&nbsp;krom toho zase malinko obohatil mou emoční recepci Měsíční sonáty. Chci vidět další filmy Christiana Petzolda, byť se&nbsp;budu bát, že z&nbsp;nich budu také poněkud <em>zerstört</em>.</p>
</li>
<li>
<p>Další dva filmy z&nbsp;okruhu Berlínské školy jsou <a href="https://www.csfd.cz/film/242742-prazdniny/">Prázdniny</a> a&nbsp;<a href="https://www.csfd.cz/film/282069-v-pondeli-udelame-okna/galerie/?type=1">V pondělí uděláme okna</a>. Sdílejí téma bortících se&nbsp;rodinných vztahů, ale přistupují k&nbsp;nim odlišně.</p>
</li>
<li>
<p>Z technicolorových klasik jsem viděl (ostudně) poprvé <a href="https://www.csfd.cz/film/2428-zpivani-v-desti/">Zpívání v&nbsp;dešti</a> a&nbsp;<a href="https://www.csfd.cz/film/9698-zrodila-se-hvezda/">Zrodila se&nbsp;hvězda</a> (1937). Obojí bylo krásné (a v&nbsp;případě druhého jmenovaného i&nbsp;bolestivé). <a href="https://www.csfd.cz/film/2917-tichy-muz/">Tichý muž</a> byl nečekaný nářez. A&nbsp;nejradši bych ho&nbsp;předhodil studentům v&nbsp;kurzu kritické teorie jako podklad pro seminárku (z více důvodů).</p>
</li>
<li>
<p>Podruhé jsem na&nbsp;LFŠ viděl surrealistický <a href="https://www.csfd.cz/film/4915-pripad-pro-zacinajiciho-kata/">Případ pro začínajícího kata</a> a&nbsp;byl stejně dobrý jako před těmi cca deseti lety.</p>
</li>
</ul>
<p>To je&nbsp;převážná většina filmů, které jsem viděl. Z&nbsp;těch, které jsem na&nbsp;festivalu neviděl, ještě musím doporučit <a href="https://www.csfd.cz/film/364977-slepa/">Slepou</a>, na&nbsp;jejíž projekci jsem byl v&nbsp;brněnském Artu a&nbsp;přišli jsme tam <em>přesně dva</em> – takže je&nbsp;docela možné, že jste ji&nbsp;ještě neviděli. Určitě to&nbsp;napravte.</p>
<p>Teď zas prádlo do&nbsp;pračky a&nbsp;nastartovat úplně nový srpen. Uvidíme se&nbsp;ve <a href="https://www.kinoscala.cz/cz/festival/brnenske-filmove-leto-343">Scale</a>?</p>
