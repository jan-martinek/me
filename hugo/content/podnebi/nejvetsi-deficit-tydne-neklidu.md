---
title: Největší deficit Týdne neklidu
date: '2012-03-05 19:41:15 +0100'
date_gmt: '2012-03-05 18:41:15 +0100'
category: cokoliv
tags: []
comments:
  - id: 14936
    author: Bratr z L.A.
    author_email: vojtes.kalab@gmail.com
    author_url: ''
    date: '2012-03-12 19:59:40 +0100'
    date_gmt: '2012-03-12 18:59:40 +0100'
    content: "Ahoj Jane v souvislosti k tvému článku o političnu a jeho absenci mi příjde zajímavé sem vložit úryvek z Protestantské etiky od Maxima Webera, jsem zvědaví, jestli v tom najdeš podobné ideje. \r\nJde o přímé cítace ze stran 219-220 v metodologii\r\n\r\nNení totiž nikterak řídkým případem, ale je naopak časté, že se u tohoto typu podnikatele setkáváme s určitou mírou chladné skromnosti, která je v podstatě upřímnější než ona rezervovanost, již tak rozumně doporučuje Benjamin Franklin. Ze svého bohatství \"nemá nic\" pro svou vlastní osobu - s vyjimkou jediného: iracionálního pocitu dobře \"naplněného povolání\".\r\n...\r\nV současnosti, v našich institucích politických, soukromoprávních a také v našich institucích dopravního práva, ve formách podnikání a ve struktuře, která je vlastní našemu hospodaření, je nyní možné, jak už řečeno, chápat tohoto ducha kapitalismu jako čistý produkt přizpůsobování. Kapitalistický hospodářský řád potřebuje toto \"povolání\", v němž se člověk odevzdá vydělávání peněz: je to určitý způsob chování k vnějším statkům, který je oné struktuře natolik adekvátní a natolik spojen s podmínkami, jež vedou k vítězství v ekonomickém existenčním boji, že dnes už vůbec nemůže být ani řeči o nevyhnutelné souvislosti onoho \"chrematistického\" životního způsobu s nějakým jednotným \"světonázorem\". Tento řád už totiž nevyžaduje schvalování od nějakých náboženských mocností a ovlivňování hospodářského života církevními normami, pokud je ještě vůbec citelné, pociťuje jako překážku právě tak, jako jeho státní reglementaci. Situace obchodněpolitických a sociálněpolitických zájmů obvykle určuje světonázor. Kdo se svým životním způsobem nepřizpůsobí podmínkám kapitalistického úspěch, ten zanikne, nebo nevynikne.\r\n...\r\nTak jako kdysi rozbil [moderní kapitalismus] staré formy středověkého řízení ekonomiky jen ve svazku se vznikajícím násilím státu, tak - můžeme předběžně říci - se také stalo v případě jeho vztahů s mocnostem náboženským."
---
<p><em>Studenti bojují proti politizaci vysokých škol a proti politizaci protestů proti reformě. Co to vlastně ta politizace je?</em></p>
<p><strong>Špatně chápaná politizace je odvozená od osoby politika.</strong> A od běžného českého politika by si pes kůrku nevzal. Účast politiků kdekoli je špatná, protože jsou zlí a zákeřní. Politizace však není podřízení se politikům.</p>
<p><strong>Politizace souvisí s <em>politikou</em>, nikoli s lidmi „v oboru“.</strong> Právě <em>nedostatek politiky</em> je největším deficitem Týdne neklidu, ale zároveň je v tomto ohledu velkou nadějí. Politika je prostorem pro debatu o tom, jak spravovat to, co sdílíme s ostatními. Debat se v průběhu týdne konalo mnoho, často však šlo o pouhé přesvědčování ostatních o vlastní pravdě.</p>
<p><strong>Politizací se něco stává zpochybnitelným.</strong> Kdysi dávno bylo dané, že panovník má mandát od Boha. Když došlo k politizaci panovníkova mandátu, bylo možné se bavit: <em>„vychází od Boha? Nebo od někoho jiného? Co třeba, kdyby vycházel od lidí?“</em> Podobně bylo politizováno volební právo žen. Dříve jasný nesmysl proměnily sufražetky ve věc spornou – a v tomto sporu později zvítězily.</p>
<p><strong>Politizace vysokého školství s sebou nese zpochybnění všech jasných názorů na jeho smysl.</strong> Myslíte si, že vysoké školství je tu jen pro zlepšení pozice absolventů na pracovním trhu? <em>Prásk</em>, nemáte <em>pravdu</em>, ale <em>názor</em>. Myslíte si, že vysoké školství má rozvíjet člověka, aby přispěl společnosti? <em>Prásk</em>, další <em>názor</em>. Do politické debaty není možné přicházet s <em>„pravdou, která přece musí být každému jasná“</em>. Každý přináší vlastní názor a musí jej hájit argumenty. Každý musí nejen mluvit, ale i naslouchat. Často může existovat více různých názorů vedle sebe. Kdykoli někomu sdělujete svůj názor či debatujete o společných (veřejných) věcech, <em>děláte</em> politiku.</p>
<p><strong>Současná situace nejen ve vysokém školství je odpolitizovaná</strong> tím, že si mnozí myslí „všechno je jasné, akorát ostatní to nechápou“. Pouze tehdy, kdy dovedeme pochybovat o vlastní pravdě, můžeme skutečně dosáhnout debaty. Teprve v debatě se můžeme pokusit najít řešení přijatelné pro všechny.</p>
<p><strong>Pojďme společně znovuobjevit politiku.</strong> Nedovolme podřízení škol státním politikům. Naopak, pojďme politizovat vysoké školy i naše protesty. Pojďme debatovat o smyslu univerzit. Pojďme se ptát, proč protestujeme. Nezastírejme, že máme názor. Nezastírejme, že máme různé názory. Pojďme dělat politiku. Staňme se my samotní politiky – třeba i jen co se reformy vysokých škol týče. Jen tak může i samotným politikům dojít, co po nich vlastně chceme.</p>
