---
title: Perforace pásu
date: '2014-08-04 23:56:49 +0200'
date_gmt: '2014-08-04 22:56:49 +0200'
category: kolem
tags: []
comments: []
---
<p>Jezdím jednou do roka na filmový festival. Není to <a href="http://www.dokument-festival.cz">Jihlava</a>, kde servírují zjizvenou pravdu, ani <a href="http://www.kviff.com/">Vary</a> se svými <a href="http://respekt.ihned.cz/c1-62464160-gibson-si-cenu-za-celozivotni-dilo-nezaslouzi">hvězdami z nebe spadlými</a>, jichž je vskutku nebezpečné dotýkat se, ale <a href="https://twitter.com/hashtag/zapalenifilmem">zapálený</a> <a href="http://2013.lfs.cz/novinky/">ráj</a> eskapismu <a href="http://www.lfs.cz/">Letní filmové školy</a>. Dávka emocí pro nás, co dosahujeme mezního pocitu ohrožení v kabince veřejného WC s nefunkčním zámkem, maskovaná coby tříbení formálního myšlení o technologicky asistovaných formách lineárního vyprávění.</p>
<p>Zjišťuji, jak obtížně je sdělitelné, že film, v němž vystupují zároveň emzáci, mumie, Frankenstein, vlkodlak a upír, je <a href="http://www.imdb.com/title/tt0064687/">strašlivá nuda</a>. Skrytě toužím shlédnout <a href="http://www.imdb.com/title/tt1594921/">L.A. Zombie</a>. Přítel <a href="http://www.imdb.com/title/tt2852458/">neznámého od jezera</a> mě okouzlil ztrátou pudu sebezáchovy (ostatní se mu smáli).</p>
<p>Na projekcích <a href="https://www.facebook.com/jan.martinek/posts/10203244365538107">pláču</a> střídměji: asi stárnu. Celkem třikrát. S <a href="http://www.imdb.com/title/tt2315628/">mužem, který se stal rybou</a>, s <a href="http://www.imdb.com/title/tt0186730/">ředitelem místní školy</a> a trochu vynuceně s <a href="http://www.imdb.com/title/tt3092552/">mužem, který přestal být rostlinou</a>. Nejvíc bolí (a trochu se za to stydím) film o <a href="http://www.imdb.com/title/tt2721712/">ženě, s níž nikdy nevíte, na čem jste</a>. <i>„Přestože nejde o příjemný film, doufám, že si jej užijete a přeji vám příjemný zážitek,“</i> pokusí se průvodkyně filmovou historií neúspěšně o únik ze železné košile. </p>
<figure><img src="/assets/migrated/wp-uploads/2014/08/10523584_686771478025391_600261712_n.jpg"></figure>
<p>Kromě filmů potkávám lidi. Byť samotář, stan stavím a bourám a <a href="http://www.dumknihyportal.cz/info/26335/">kafe piju</a> a <a href="https://foursquare.com/v/asijské-bistro-dragon/4c4f3b0924edc9b6f1005bbb">nudle navíjím</a> s přáteli a mezitím čtu o městech <a href="http://www.goodreads.com/book/show/6514.The_Bell_Jar">vnitřních</a> i <a href="http://www.goodreads.com/book/show/6216835-the-other-city">vnějších</a>. Kupuji knihu dle návodu obsaženého v samotné knize a zatímco si čtu o frontě, která nikde nekončí, stojím ve frontě, která nikde nezačíná. </p>
<p>Účastním se kulturního boje <a href="https://foursquare.com/v/jiné-café-2/4edce9d1f790c04548abee56">v kavárně</a> na náměstí: proti sobě stojí decibely letního kina a pianista, co dorazil z <a href="http://cs.wikipedia.org/wiki/Brno">Brna</a>. Mezi zákopy leží v kráterech plastové kelímky, natrávená pizza a lidé na karimatkách. O něco dál se v trávě zmítá paranoia.</p>
<p>Vyrazím též na divadlo, <a href="http://www.dejvickedivadlo.cz/repertoar?ucpanej-system">co přivezli z Prahy z Dejvic ze Skotska</a> z „edinburské ulice, jehož mluva je děsivá, plná vulgarismů“. Místní tráví náklad hoven a píčí s potížemi, zatímco filmový historik diskurzivně transgreduje do cizího jazyka při uvádění <a href="http://www.fullmoonzine.cz/clanky/film-a-iv-hudba-ohe-vs-pi-a-z-hoven">nejlepší projekce s hudbou za několik posledních let</a>. </p>
<p>Nerozumím lidem, co propukají v hurónský smích při prvním hrubém slovu a na koncertech se zmítají od první doby prvního taktu.</p>
<p style="text-align:center">***</p>
<p>V pátek přicházejí první náznaky blížícího se <a href="http://en.wikipedia.org/wiki/The_End">konce</a>. Ráno se setkám s muži, kteří rozebírají chodník z kempu do města. Dlažební kostky nakládají na vozík a odvážejí neznámo kam. Nacházím ve svém bločku zápisky psané na stejném místě o šest let dříve, psané snad i stejnou osobou.</p>
<p>Vědomí konce posílí projekce <a href="http://www.imdb.com/title/tt0415127/">filmu Bély Tarra</a>; nejen svým obsahem, dávkovaným v téměř tarantinovském tempu (na tarrovské poměry). Promítač zápolí s formátem a v půli projekce odkopne jednu z promítaček; všechny středové kompozice na sudých kotoučích jsou náhle ve zlatém řezu. Diváci to však nedoceňují. </p>
<p>Přestože se film odehrává na pobřeží Francie, muž přijíždí z Londýna a natáčení proběhlo na Korsice, dostávám chuť na <a href="http://www.nosalty.hu/receptek/kategoria/pite/flodni">flódni</a>.</p>
<p>Po neděli strávené na cestě mezi jídlem a slovem se vracím domů a kytky mě vítají desítkami čerstvých květů: no, čekal jsem, že jim spíše steskem poklesnou hlavy. Ale nevadí.</p>
<p style="text-align:center">***</p>
<p>Závěrem poprosím movitější: přispějte menším obnosem autorům <a href="https://www.youtube.com/watch?v=TRbdTWpGUE8">Zpráv z LFŠ</a> — hodily by se jim rychlejší kamery; nějak se jim ty záběry letos táhly.</p>
