---
title: 'Jak oslovit ženu v různých situacích — případové studie. Díl druhý: Na&nbsp;Twitteru.'
date: '2014-04-29 19:18:44 +0200'
date_gmt: '2014-04-29 18:18:44 +0200'
category: kolem
tags: []
comments: []
---
<p>Dnes se seznámíme s netriviálním, zato ale velmi názorným, pečlivě zdokumentovaným a spolehlivým postupem, jak oslovit ženu, na niž a/nebo na jejíž komunikační artefakty se již nějaký čas upírá váš zrak, prostřednictvím nejsebestřednější sociální sítě — Twitteru.</p>
<p><img src="/assets/migrated/wp-uploads/2014/04/IMG_6074-copy.jpg"> </p>
<p style="margin-top: 0; text-align: center"><i>ilustrace: Peter Kahoun</i></p>
<p>Spolehlivost níže uvedeného postupu oslovování metaforické druhé poloviny vašeho bajtového páru ve znakové sadě UTF-16 pomocí Twitteru se asymptoticky blíží spolehlivosti deterministického algoritmu (či spíše představě o dostatečné spolehlivosti deterministického algoritmu u většiny programátorů v&nbsp;jazyce C, kteří ukončili studium VŠ po prvním semestru). Jeho jedinou výchozí podmínkou je, že vás domnělá žena vašeho srdce již musí sledovat (či, v&nbsp;případě britských sirů, „následovat“).</p>
<p>Pokud vás subjekt (sic!) vaší touhy nesleduje (či „nenásleduje“), je vše předem ztraceno — v&nbsp;takovém případě si kupte několik balení biomrkve, 2 kg husího peří, pět pestře malovaných keramických hrnků (jakkoli by stačil jeden), zajděte na folklórní koncert a užijte si dobrý pocit alespoň z toho, že podporujete lokální soběstačné ekonomicko-kulturní subjekty.</p>
<p><strong>Pokud jsou splněny výchozí podmínky, zde je léty prověřený postup:</strong></p>
<ol>
<li>Otevřete Twitter (v prohlížeči na adrese twitter.com nebo v libovolném klientu).</li>
<li>Jděte na stránku s notifikacemi (vzhledem k tomu, že se tato stránka jmenuje každé dva týdny jinak, nebudeme se zde snažit být příliš specifičtí; nezbývá než doufat, že na ní bude alespoň zobrazeno to, co očekáváme).</li>
<li>Najděte upozornění na její retweet vašeho tweetu či alespoň udělení hvězdičky vašemu tweetu (o víkendu a ve dnech pracovního klidu můžeme říci též „k ohvězdičkování“ či „fejvritnutí“, <em>ale v&nbsp;těchto případech nezapomeňme užít genitivní vazbu!</em>). Pokud žádné takové upozornění nenajdete, pokračujte cestou dvou kilogramů husího peří.</li>
<li>Proklikněte na detail tweetu.</li>
<li>Zkopírujte obsah tweetu. Pokud obsahuje odkaz, dejte pozor, aby se nezdeformoval (obecně však doporučujeme využít spíše tweet bez odkazu, pokud je to možné).</li>
<li><em>Smažte tento tweet.</em></li>
<li>Publikujte zkopírovaný obsah tweetu coby nový tweet (klikněte v&nbsp;menu na Tweet > Nový tweet, obsah schránky vložte pomocí zkratky CTRL+V (či ⌘+V na OS X) a stiskněte tlačítko „Odeslat“).</li>
<li>Pokud ze strany vámi sledované a vás sledující (či „následované“, resp. „následující“) osoby, již považujete za potenciální střed vašeho rozpínajícího se a chladnoucího vesmíru, dojde k opakovanému retweetu či udělení hvězdičky u nově publikovaného tweetu, je zřejmé, že vaše slunce dnes z postele vykročilo pravou nohou. Je prověřeno, že jste oba připraveni na rutinní opakování všedního, což je nejdůležitější předpoklad dlouhodobého vztahu (ekonomové si <em>i zde</em> vystačí s omezeným střednědobým). Pokud k výše popsanému zopakování předešlého chování nedojde, pokračujte cestou dvou kilogramů husího peří.</li>
<li>Neváhejte a pošlete dotyčné soukromou zprávu (možná znáte z TV pod názvem <em>DM</em>), jejíž obsah však již musíte formulovat sami (malý tip: <em>hledejte v&nbsp;hlubinách svého srdce</em>).</li>
</ol>
<p><strong>Další tipy a triky</strong></p>
<ul>
<li>Obecně se s odesláním zprávy nedoporučuje otálet, protože jinak může dojít k podlomení vašeho duševního zdraví (vizte <a href="http://escholarship.org/uc/item/8r39g5mm" target="_blank">tuto studii</a> vědců z Nyancat Technological University publikovanou americkými vědci z UC Berkeley).</li>
<li>Nahromaděnou pozitivní energii můžete využít i jinak, například k nákupu letenek do Francie či Nizozemí, k opravě dlouho pokažené kuchyňské vodovodní baterie nebo k experimentování s čerstvě vylovenými úhoři.</li>
<li>Pokud je vaším záměrem celou operaci vykonat pomocí mobilního telefonu či tabletu, rozhodně nepoužívejte zmíněné klávesové zkratky! Za současného stavu techniky však takový postup nemůžeme doporučit.</li>
</ul>
<hr>
<p style="text-align: center"><strong>Všechny díly:</strong><br><a href="http://podnebi.jan-martinek.com/jak-oslovit-zenu-v-ruznych-situacich-pripadove-studie-dil-prvni-u-kadernice/">Díl první: U kadeřnice.</a><br><a href="http://podnebi.jan-martinek.com/jak-oslovit-zenu-v-ruznych-situacich-pripadove-studie-dil-druhy-na-twitteru/">Díl druhý: Na Twitteru.</a><br><a href="http://podnebi.jan-martinek.com/jak-oslovit-zenu-v-ruznych-situacich-pripadove-studie-dil-treti-na-louce">Díl třetí: Na louce.</a><br><a href="http://podnebi.jan-martinek.com/jak-oslovit-zenu-v-ruznych-situacich-pripadove-studie-dil-ctvrty-ve-vytahu/">Díl čtvrtý: Ve výtahu.</a><br><a href="http://podnebi.jan-martinek.com/jak-oslovit-zenu-v-ruznych-situacich-pripadove-studie-dil-paty-v-divadle/">Díl pátý: V divadle.</a><br><a href="http://podnebi.jan-martinek.com/jak-oslovit-zenu-v-ruznych-situacich-pripadove-studie-dil-sesty-vlastni-blbosti/">Díl šestý: Vlastní blbostí.</a><br />
<a href="http://podnebi.jan-martinek.com/10-tipu-pro-osloveni-zeny-prostrednictvim-obsahu/">Díl sedmý: Prostřednictvím obsahu.</a></p>
