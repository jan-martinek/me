---
title: O identitě Fakulty sociálních studií (PDF uvnitř!)
date: '2013-04-19 22:34:08 +0200'
date_gmt: '2013-04-19 21:34:08 +0200'
category: kolem,  cokoliv
tags: []
comments: []
---
<p>14. dubna 1998 vznikla samostatná Fakulta sociálních studií Masarykovy univerzity. Každý první čtvrtek po dni výročí by počínaje letoškem měl následovat <i>Den FSS</i>.</p>
<p>Navštívil jsem shromáždění akademické obce coby pomalu jediný student, kterému na místě nepředali ocenění. Studentský zájem o akci skutečně nepřesáhl ani ta nejopatrnější očekávání. Začali jsme vzpomínáním na stará dobrá léta a celkem zajímavými projevy předsedkyně senátu a děkana. Přestože děkan za ducha fakulty označil „otevřenost“ (příkladem převzatým od domovské obce zvané <a href="https://www.brno.cz/brno-aktualne/tiskovy-servis/tiskove-zpravy/navrh-city-identity-zit-brno/">BRN<b>O</b></a>), rozjezd následné diskuse byl poněkud pomalý… ale přítomnost diskuse v programu je paráda — i přes spíše opatrné formulace a přestože přítomnost mnohých v diskusi suplovalo pouze občasné hlasitější pousmání (diskuse se účastnili spíše seniornější členové akademické obce, což není myšleno nijak ageisticky).</p>
<p>V diskusi se objevilo téma „chybějících“ studentů i apely k účasti na odpoledním studentském programu (nepříliš vyslyšené), diskuse o situaci ve školství a též – pro mě až překvapivě frekventované – příklady osobní a explicitně vyjádřené identifikace s fakultou (nejen proto, že máme pěkně uklizeno, což na fildě nebylo).</p>
<p><img src='/assets/migrated/wp-uploads/2013/04/screen-shot-2013-04-19-at-230646.png' alt='screen-shot-2013-04-19-at-230646.png' /></p>
<p>Loni v lednu jsem v kurzu <i>Sociální konstrukce identity</i> psal o identitě fakulty – o jejím vytváření a obsahu a o tom, jak s ní lidé na fakultě pracují. Práci jsem tehdy pojmenoval <i><a href='/assets/migrated/wp-uploads/2013/04/losing-the-past.pdf' title='losing-the-past.pdf'>Losing the past</a></i>. Zdálo se mi, že neexistuje výrazná snaha o budování obrazu fakulty jako celku.</p>
<p>Nevím, nakolik současné pokusy vedení povedou k posílení vazby mezi institucí a lidmi (a mezi lidmi vzájemně), ale myslím, že text obsahově ještě nějakou dobu nezastará (a budu rád za jakékoli reakce). Je to čtení na pár desítek minut, <a href='/assets/migrated/wp-uploads/2013/04/losing-the-past.pdf' title='losing-the-past.pdf'>mrkněte sami</a>.</p>
<p>Celý text jsem chtěl zveřejnit už loni, chtěl jsem ale nejprve text probrat s dalšími lidmi a obohatit jej o nové postřehy. Diskuse byly zajímavé, ale nikdy jsem se pořádně nedostal k rozšiřování textu, proto práci teď publikuji bez dalších komentářů.</p>
