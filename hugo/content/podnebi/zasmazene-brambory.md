---
title: Zasmažené brambory
date: '2009-03-01 15:16:41 +0100'
date_gmt: '2009-03-01 14:16:41 +0100'
category: cokoliv
tags: []
comments: []
---
<p>Před týdnem jsem se přizpůsobil stepním podmínkám privátu, kde bydlím již druhým půlrokem a vynalezl beztroubovou obdobu zapečených brambor. Zasmažené brambory. Namísto citlivého pokládání jednotlivých dobrot do zapékacího něčeho vše brutálně smíchám na pánvi (že by to bylo ovlivněno mou oblibou pseudo-asijské kuchyně?). Ale pojďme se podívat blíže na tvorbu tohoto pokrmu, jehož vysoký charakter jsem dnes utvrdil zcela zásadním apgrejdem ve stylu "co dům dal".</p>
<p><img src='/assets/migrated/wp-uploads/2009/03/dsc_3741.JPG' alt='dsc_3741.JPG' /></p>
<p>Nuže, brambory nakrájím na malé kousky a dám vařit do vody se solí. Větší cibuli nakrájím na menší kousky a hodím do vřelé náruče trochy rozpáleného oleje na pánvi. Po chvilce míchání tam kopnu ještě kus dobrého salámu (stačí malinko na malinké kousky, dneska jsem využil malý zbytek Espetecu). Jak se cibule trochu změní, přihodím kopec zeleniny a mezitím povařených brambor, trochu popepřím. Výslednou barevnou směs chvíli obracím na pánvi.</p>
<p>Mezitím si navidličkuju dvě vajca ve skleničce, přidám trochu mléka a (slavný dnešní apgrejd!) zamíchám do toho sýrovou zapékací omáčku v prášku, tuším Vitana (fígl je v tom, že vajca nahradí tvůrci plánovanou smetanu, bo smetana není vždycky po ruce jak vajca). Jakmile věci v pánvi vypadají, že už nechtějí být míchány, zeslabím šporák, vše zaleju béžovou věcí ze skleničky, pánev zapokličkuju a čekám, cca 5 minut.</p>
<p>A je to doma. A vyjde mi to i na večeři, pokud to mezitím nesezobu :) </p>
<p>Tip 2: V pátek jsem zkusil ještě jinou variantu – spolubydlící si dělal nivovou omáčku, tak jsem si půjčil trochu Nivy a po přeletí vajcama s mlékem jsem ji rozházel po povrchu. Krásné bylo, že nejdřív ztuhla směs popsaná výše, a pak se začala rozpouštět Niva. Mňam.</p>
<p><em>Krátké repete surovin, které se mi dnes naskytly v kuchyni:</em> 2 vajca, 4 malé brambory, cibule, 0,33 mražené zeleninové směsi (nějaká dobrá, moje byla mrkev - hrášek - kukuřice - brokolice - něco), trocha mléka, pepř, sůl, olej, kousek salámu (ale bez něj se to obejde), sýrová omáčka v prášku (i bez ní se to obejde, ale chce to trochu kečupu), voda :)</p>
