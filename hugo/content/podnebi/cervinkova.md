---
title: Červinkova
date: '2008-05-19 11:14:48 +0200'
date_gmt: '2008-05-19 09:14:48 +0200'
category: kolem
tags: []
comments: []
---
<p>Rok jsem bydlel v Komárově na kolejích a skoro denně jezdil šalinou dvanáctkou do školy. Na displeji z červených LEDek se střídal název následující zastávky s názvem konečné: Červinkova. </p>
<p>Nikdy jsem na tuto opačnou konečnou nedojel, přemýšlel jsem, jak to tam asi vypadá. Smyčka v přírodě, mezi paneláky, nebo opuštěná v ďolíku jako ve Starém lískovci. Červinkova, to zní, jako místo, kde by mohly být jabloňové sady. Zrovna teď pomalu odkvétající s dopomocí dešťových kapek. Nebo místo, kde jsou úzké, temné uličky a spousta drobných lidí. Nebo třeba nějaké <a href="http://www.phil.muni.cz/archeo/moravskaarcheologie/badatele/cervinka/index.html">vykopávky</a>? <a href="http://encyklopedie.brna.cz/home-mmb/?acc=profil_ulice&load=812">Tajné sklepy v nenápadných domech</a>?</p>
<p>Před pár dny jsem potkal ve městě dvanáctku a co jí nesvítilo na „štítě”: Technologický park. Nová konečná. Technologický park. Možná by mě překvapilo, jak to tam vypadá, ale má představivost se omezuje na sklo, ocel a osamocené stromy.</p>
<p>Červinkova je už jenom zastávka, kde občas zastaví zrovna nepotřebná souprava a počká na svou další příležitost. Možná ani to ne. Už ani nezůstane v hlavách cestujících &ndash; jako něco vzdáleného, možná pěkného, možná ne.</p>
