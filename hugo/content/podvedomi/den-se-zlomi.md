---
title: Den se zlomí
date: '2014-07-05 01:32:44 +0200'
date_gmt: '2014-07-05 00:32:44 +0200'
category: podvědomí
tags: []
comments: []
---
<p>Den se zlomí. Namísto budoucnosti zařadíš sdílenou praxi. Zbývající vážnost udusíš smířením. Obtížné téma shodíš skutečně legrační narážkou — jako v televizi v sobotu po poledni. Příliš přemýšlíš a málo šukáš, což je vlastně to samé. Důvody a důsledky, šeptáš! Deontologie a teleologie! Vyser se na to. Smysl je výplňové slovo.</p>
<p>Všechna ta velká slova ses naučil, tyhle formy kompenzace neklidu. Zavolej hned a dostaneš kráječ ovoce zdarma. Čas nezbývá. Den se brzy zlomí, stačí jedna nezvládnutá zatáčka. Nic nerozvážného, nic konkrétního. Pomalu s tím končíš a nechceš si zavřít únikovou cestu. Nakrájíš prsty i se zelím.</p>
<p>Zbývá jediný ostrov. Opuštěné rozpadlé průmyslové objekty, chomáče kopřiv a smyslových podnětů. Zaostříš na spadlou omítku, mrtvé ptáky a vlasy starců utopené ve skle. Ani to nevadí. Tvé ranní oči jsou zoxidovaný čaj od večeře.</p>
<p>Jediný způsob jak zjistit, zda se rána zacelila, je rozškrábat strupy. Nezacelila se, tak vidíš. </p>
<p>Už to nezkoušej.</p>
<p>Den se zlomí.</p>
