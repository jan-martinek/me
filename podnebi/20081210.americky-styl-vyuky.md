---
layout: post
title: Americký styl výuky
date: '2008-12-10 23:46:44 +0100'
date_gmt: '2008-12-10 21:46:44 +0100'
category: cokoliv
tags: []
comments: []
---
<p>"Když si student u nás půjčuje knížku v knihovně, přinese ji domů a celou přečte. Americký student proskenuje obsah, přečte si to podstatné pro úkol, který zrovna zpracovává a českému přístupu by se leda smál." – "Zpočátku, když jsme zaváděli na FSS kreditový systém, byli lidé na Filosofické fakultě naprosto vyděšení z toho, že by student zkoumal třeba novověk dřív, než si nadrtí Velkou Moravu." – "Nepracujeme se žádnými skripty, naši studenti si vše přečtou v přesném znění ve vědeckých časopisech a publikacích."</p>
<p>Toto je pár citátů, jejichž autory nedokážu s naprostou jistotou určit - ale určitě jde o vyučující z mé mateřské Fakulty sociálních studií. Všechny se týkají specifického způsobu výuky, kdy studenti vycházejí z úryvků originální literatury, které buď rovnou reflektují v nějaké eseji/position paperu, popřípadě jen "vyzápiskují" pro další použití. Čtení publikace od začátku do konce je jevem ojedinělým.</p>
<p>Tento způsob studia se mi zdá přínosný - ve většině kurzů a po většinu času. Ale občas přijde téma nebo čas, kdy je třeba zamyslet se nad širšími souvislostmi či delším sledem logických/kauzálních návazností. Například při studiu filosofie (klasické, politické, filosofie vědy, etc.) nebo při popisu nějakého společenského/politického/etc. fenoménu – je třeba sledovat delší myšlenkový vývoj zahrnující několik autorů, stejně jako promyšlenou argumentaci/analýzu každého z nich.</p>
<p>Často píšu esej založenou na krátkých úryvcích - ale stále častěji mám po dopsání nedobrý pocit. Jako bych namísto zasazení nově nalezených konceptů a pojmů do husté sítě dříve nabytých znalostí a následné analýzy toho, co se změnilo, prostě jen všechny nové pojmy a koncepty barbarsky vrhl do arény, nechal je vzájemně se rozsápat, občas přihodil pár spolehlivých zabijáků a v eseji popsal zmatený, upocený a často krvavý zápas. Bez solidního kontextu, s častými pochybami ohledně toho, jak ten který autor používá ten který termín. Oblíbenou větou se stává "ale tuto obtíž autor nejspíše výše či níže ve své argumentaci řeší".</p>
<p>Nějaká logická následnost, určité penzum přehledové literatury a publikací, které je třeba přečíst "durch", je dle mého názoru podstatné. Občas mám pocit, že bych potřeboval strávit měsíc jen hledáním ztracených souvislostí a ujišťováním se ohledně směru některých kauzalit.</p>
<p>Když mám takový pocit, měl bych si sám najít čas a prozkoumat dané téma hlouběji. Avšak je otázkou, kolik z mých kolegů tento pocit sdílí. Zdá se mi totiž, že výše uvedený "popis zápasu" je často zcela dostačujícím výsledkem - minimálně na bakalářském stupni.</p>
