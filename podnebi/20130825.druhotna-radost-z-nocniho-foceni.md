---
layout: post
title: Druhotná radost z nočního focení
date: '2013-08-25 19:59:48 +0200'
date_gmt: '2013-08-25 18:59:48 +0200'
category: cokoliv,  photo
tags: []
comments: []
---
<p>V úterý jsem na Facebook dal událost <a href="https://www.facebook.com/events/1383567628538754/">Brněnská fotonoc 2.0</a>. Zní to velmi zásadně a druhoverzně, ale vlastně šlo jen o výzvu k focení Brna během páteční noci. „2.0“ znamená, že jsme podobnou věc už <a href="http://www.flickr.com/photos/jan-martinek/sets/72157623971348259/with/4622421598/">kdysi provedli s kamarádem a bylo to fajn</a>.</p>
<p><img src='%base_url%/assets/wp-uploads/2013/08/dsc_6675.jpg' alt='dsc_6675.jpg' /></p>
<p>Týden byl obtížný, ale nakonec přišel pátek a ač trochu nevyspalý, vydal jsem se fotit. <em>Překvapil mě rychlý nástup těžce negativního pocitu z celého večera:</em> Ať vyfotím cokoli ze Špilasu, bude to pohlednicový a všemi okoukaný pohled. Když fotím stíny, stejně to nikomu nic neřekne. Nejsem dost trpělivý. Ve městě mě zajímají lidé, <em>oni jsou město</em>, ale na dlouhé expozici jsou odsouzeni stát se stínem. Do rána nevydržím. Město je v pátek večer plné opilých cizinců, snad kromě Jakubáku. Má momentární situace mě stále víc tahala k obecnějšímu přemýšlení o sobě a nebylo o co stát. Začal jsem pochybovat o smyslu celé akce a především o volbě skličujícího pátečního večera. S postupující únavou jsem zvládl pár fotek, ale do postele jsem si už ve dvě lehal sklesle.</p>
<hr>
<p>Naprosto odlišné bylo ráno. Účastníci události na facebookové stránce začali psát zprávy o tom, že to celé bylo hrozně fajn. Že byl super měsíc. Že si to společně skvěle užili. Že to stálo za to. Že jsou moc rádi, že jsem něco takového uspořádal. Spíš „uspořádal” — všechno to bylo jen o tom, že jsem pár minut strávil impulsivním vytvořením události a pak už tomu nechal volný spád.</p>
<p>Začaly se objevovat nejrůznější fotky z několika částí města. Sám jsem dal dohromady album s alespoň trochu povedenými fotkami. Prohlížel jsem fotky a zjistil jsem, že na některých místech jsme se vícekrát potkali — akorát v různých časech… (Pak jsem zjistil, že jsme se jednou dokonce skutečně potkali, jen jsme se vzájemně neznali.) Na každé fotce bylo něco důležitého. Doznívající temnotu po probuzení rychle vystřídala radost.</p>
<p><img src='%base_url%/assets/wp-uploads/2013/08/dsc_6598.JPG' alt='dsc_6598.JPG' /></p>
<p>Sobotní dopoledne bylo až euforické. Je úžasné, jak málo stačí k tomu, aby několik lidí mělo radost — a to ještě z toho, že sami něco provedou. Bylo nás pár, ale bylo to krásné a za tu mou noční temnou cestu to stálo.</p>
<p><em>Na fotogalerie se podívejte na <a href="https://www.facebook.com/events/1383567628538754/">stránce události na Facebooku</a>.</em></p>
