---
layout: post
title: Babiš se neumí účastnit dialogu
date: 2017-05-10
category: kolem
tags: [popis, skutecnost, pravda]
---
Karel Hvížďala ve [sloupku na iRozhlasu][sloupek] píše, že Andrej Babiš neumí naslouchat. Neumí se účastnit dialogu, který vždy začíná *„od toho druhého, jeho přijetím a opačně“.*

Hvížďalův sloupek je psychologizující — implicitně (*„z jeho výrazu, dikce i gest čiší strach“*) i explicitně (*„psycholog by nejspíš řekl…”*). V předposledním odstavci dovozuje, že *„důvod, proč si [Babiš myslí, že má vždy pravdu], je zřejmě prostý: Kdyby neměl pravdu, nebyl by bohatý“.*

Takto získanou sebejistotu by ale Babiš neměl, kdyby taková argumentace byla směšná. Ona ale směšná není — běžně se tvrdí, že někdo bohatý, tak nejspíš něco dělá dobře. (A nebo možná krade, ale od toho jsou tu policajti.) 

Taková argumentace vychází z určitého popisu skutečnosti, který sdílíme.

***

Svět je možné popsat pomocí majetkových ukazatelů a transakcí. Jde o příjemně jednoduchou formalizaci mezilidských vztahů, která dokáže vyjádřit drobné i velké činy a umožňuje modelovat komplexní jevy. Majetek, vyjádřený svou tržní hodnotou, se stává měřítkem úspěchu člověka a velikostí jeho moci; vůle nakládat s majetkem jeho svobodou.

- Takový popis je srozumitelný a přijatelný. Dobře vidíme, že „sedí“ — množství majetku se projevuje na podobě vlastníka: [oblečení][] i [slova, která říká][best-words], se dají [koupit][prchal]. 
- Takový popis skutečnosti neobsahuje dialog. Pokud chci dosáhnout cíle, [*„nekecám, ale makám”*][nekecame] — vhodně investuji prostředky. Otázka *proč chci dosáhnout určitého cíle*, je buďto vysvětlitelná v majetkových termínech ([„Vy chcete platit vyšší daně, než máte?“][vyssi-dane]) anebo jde o *něco divného*.

Přesvědčivý popis formuje naše vnímání skutečnosti. Stává se nástrojem pro její pochopení. Je však podstatné je si uvědomit, že jde o popis. Pokud srozumitelný popis narušuje *„něco divného“*, může to být příznakem toho, že nám *schází slova,* která jsou k popisu potřebná. Taková *chybějící slova* je možné získat jen v dialogu.

***

Existují různé popisy skutečnosti, které jsou užitečné k různým účelům. Ale jde jen o popisy, jakkoli mohou být vnitřně konzistentní. Popisy jsou fakta, ale nejsou pravda.

Fakta nejsou pravda, ale jsou ve vztahu k pravdě, který je potřebné zkoumat stejně jako fakta samotná. „Kecání“ se díky pravdě stává jednáním: k pravdě je možné přicházet nikoli zahazováním a nahrazováním fakt, ale dialogem, který není jen výměnou slov, ale i jejich tvorbou a přijímáním. To jsou procesy vztažené ke skutečnosti mimo konkrétní dialog a k dalším aktivitám aktéra. Život v pravdě neznamená *„znát pravdu“*, ale poznávat ji a žít ji. Dá se tvrdit, jak píše Hvížďala, *„pravda je jen proces“*.

Popis skutečnosti, který dle něj dává Babišovi jistotu v tom, že má pravdu, je *možná* podobný tomu, který popisuji výše. Zda to tak je, nevím — ale při diskusi o veřejných věcech je takový přístup přítomný velmi často; často též v roli *„selského rozumu“*. (Nevím, kolik sedláků vlastnilo firmy s obratem 167 mld Kč nebo spravovalo desetimilionový stát, aby [z toho měli rozum][rozum].)

Nejde jen o „řízení státu coby firmy“, ale o redukci práce i občanského života na majetkové indikátory. To se projevuje i v životě všech občanů — už to, že *práce* stojí „vedle“ *občanského života* v předchozí větě a není to divné, je důsledkem vyvázání tržních aktivit do samostatné roviny: v životě jednotlivce běžně hledáme rovnováhu mezi prací a osobním životem, nikoli mezi (například) *veřejným* a *soukromým* životem. Popisujeme svůj život pojmy, které oddělují jeho prožívání určitým způsobem — protože je to užitečné.

Problém není pouze v Babišovi ani v těch, kteří „mu to žerou“. Problém není ani v užívání popisů — bez nich se nelze obejít. Problém není ani v onom konkrétním popisu, který je pro určité účely užitečný. Problémem je chybějící participace na dialogu [v mnohem širší míře][dialog].

***

[František Fuka napsal][fuka] o filmu Paula Thomase Andersona [*There Will Be Blood*][twbb], že *„nemá žádný typický dějový oblouk nebo vývoj postav. Na jeho počátku [je] nebezpečný magor, na jeho konci je starý nebezpečný magor. Během filmu neprohlédne, nepoučí se, nedostane lekce, nevyvine se žádným způsobem, který je ve filmech běžný”.* Nejde jen o nepříjemný film *o magorovi*, ale o portrét života bez dialogu. Trajektorie hlavního hrdiny je daná jedním impulzem. Celý jeho život je aplikací *nepříjemně* jednoduché formalizace mezilidských vztahů.

Myslím, že stojí za to hledat dialog a upozorňovat na jeho důležitost. V dialogu nacházíme reflexi popisů, které používáme a sdílíme — a často jsme si příliš jistí jejich téměř neomezenou platností.

(Coby navazující čtení doporučuji [výše nenápadně odkazovaný článek z magazínu Real Life, *All I Know Is What’s on the Internet*][dialog] s podtitulem *„Information literacy is not the antidote to fake news, because the institutions for teaching it can’t be trusted either“*.)

[sloupek]: https://www.irozhlas.cz/zpravy-domov/karel-hvizdala-babisova-zivotni-strategie_1705092143_jra
[twbb]: https://en.wikipedia.org/wiki/There_Will_Be_Blood
[oblečení]: http://www.lidovky.cz/satnik-ceskych-politiku-lepsi-se-ale-stale-je-to-bida-f9m-/design.aspx?c=A140317_090647_ln-bydleni_toh
[prchal]: https://cs.wikipedia.org/wiki/Marek_Prchal
[vyssi-dane]: http://www.ceskatelevize.cz/ct24/domaci/2110265-komu-prospeje-todle-kampan-komu-interview-ct24-s-andrejem-babisem
[best-words]: https://www.youtube.com/watch?v=7UIE_MRAhEA
[fuka]: http://www.fffilm.name/2008/03/na-krev-there-will-be-blood-80.html
[rozum]: https://medium.com/@endlife/mysl%C3%ADm-že-rozum%C3%ADm-tvé-myšlence-jen-mus%C3%ADm-rozporovat-tvou-formulaci-protože-je-zaváděj%C3%ADc%C3%AD-dc6ded0d2b7c
[dialog]: http://reallifemag.com/all-i-know-is-whats-on-the-internet/
[nekecame]: https://www.google.cz/search?q=nekec%C3%A1me+mak%C3%A1me
