---
layout: post
title: Strašidlo protestu
date: '2015-05-03 15:18:24 +0200'
date_gmt: '2015-05-03 14:18:24 +0200'
category: kolem
tags: []
comments: []
---
<p>Po páteční brněnské blokádě cvrčí na sociálních sítí zhrození nad konfliktní povahou akce (příspěvky z mého okolí odkazuji níže v poznámce, většina je veřejná). Mnozí podporují <em>„nenásilný charakter blokování“</em>, ale to, co se stalo na místě, považují za nevhodné — zejména strategické přesouvání blokujícího davu („extatické pobíhání“) nebo sezení na Kolišti, které museli rozebrat policisté.</p>
<p>Kde je však hranice mezi poklidnou a konfliktní protestní akcí? Určitě ne mezi „nenásilným blokováním“ a tím, co se dělo mezi Malinovského a Moravským náměstím. </p>
<p>Jakákoli blokáda je konfliktní akcí. Jedni svou přítomností omezí jiné – <em>a není to tím, že by jedni druhé přemluvili.</em> První zastoupí svými těly cestu těm druhým. Pasivní odpor není tak pasivní, když se z tepla domova vydáte do deště a postavíte se do cesty nahlášeného pochodu. Počítá se s tím, že ti druzí buď ustoupí nebo zaútočí. </p>
<p>Snad je to ono vnímání nepravděpodobnosti útoku, co umožňuje mnohým blokujícím, aby vnímali své jednání jako neagresivní. Ale je to především důvěra v to, že ani těm <em>náckům</em> svědomí nedovolí zaútočit, protože mají natolik podobné hodnoty. (Policisté zde mají jasně danou roli – chrání práva těch, které v dané situaci chrání zákon. Proto zakročí vůči těm, kteří tato práva omezují.)</p>
<p>Blokáda od počátku není akcí, která navazuje dialog. Blokáda je demonstrací síly. Dva tisíce lidí na náměstí, kteří skandují hesla - to není prostor pro hlubokou diskusi. Dojem, že konfliktní jednání do <em>skutečně demokratické společnosti</em> nepatří, je však obdobou tvrzení, že ohrožením demokracie jsou politické advokační neziskovky.</p>
<p>V českém prostředí jsou zpochybňovány mnohem méně agresivní podoby protestu – například <a href="http://denikreferendum.cz/clanek/15670-v-brne-probehla-blokada-dopravniho-provozu-jedne-z-nejrusnejsich-ulic">matky s kočárky, které blokují přechod pro chodce</a>, aby upozornily na znečištění vzduchu. Představa, že se jakékoli protesty obejdou bez těch, kteří jsou omezováni, potlačuje neinstitucionalizované politické jednání z veřejného prostoru tam, kde na něj není dobře vidět („za zavřené dveře“), posiluje vzdálenost mezi lidmi a politickou praxí a v důsledku omezuje jednání skupin osob mnohem výrazněji.</p>
<p>Vztah mezi legitimitou a legalitou akce je úplně jiný problém — a je neřešitelný. Právní systém nikdy nepokryje bezesporně jakékoli jednání a nedává odpověď na otázku, co je správné. Co je správné nepoznáme po osvojení konečné sady jasně formulovaných pravidel – ať už by to byly axiomy nějaké filosofie, text Všeobecné deklarace lidských práv nebo znění zákoníků jakéhokoli státu.</p>
<p>Neexistuje jasná hranice mezi demokratickým a nedemokratickým jednáním, která vede mezi diskusí a donucením (to by vyloučilo i praxi hlasování, kde ten, kdo hlasuje proti, zůstává vyloučen) nebo mezi legálním a nelegálním. Praxe demokracie se musí snažit o kritickou diskusi, promýšlet spravedlivé procedury a strategie inkluze, ale neobejde se bez řešení konfliktních situací, které neuspokojí obě strany sporu. Nejde o protimluv, ale o praktický projev toho, že svoboda je jednou ze zásadních hodnot demokratické společnosti, ale nikoli hodnotou jedinou.</p>
<p>Spíše než kritika <em>nenadálé</em> konfliktní povahy celé akce je tedy dle mého názoru na místě uvědomění si této konfliktní povahy, která je tu od počátku — byť díky „sluníčkovému” průběhu blokády v roce 2011 nemusela být zřejmá.</p>
<p>EDIT: Přidávám ještě odkaz na <a href="https://www.facebook.com/jan.martinek/posts/10207154381966074?comment_id=10207160383196101&reply_comment_id=10207160387716214&offset=0&total_comments=25&notif_t=feed_comment">diskusi na Facebooku</a> pod mým sdílením tohoto textu. Myslím, že doplňuje občas chybějící kontext a několik myšlenek je tam formulováno přesněji a zajímavěji. Díky zúčastněným.</p>
<h1 id="pozn-mky">Poznámky</h1>
<ol>
<li>V textu se nezabývám tím, že se mezi blokujícími i policisty nejspíše objevili lidé, kteří byli fyzicky agresivní — na ty se lze leda připravit, ale nejde tomu příliš předejít.</li>
<li>Zmiňované příspěvky z mého okolí:
<ul>
<li>Článek <a href="http://marginalperson.tumblr.com/post/117931720961/neco-k-blokade-trochu-jinak">Něco k blokádě trochu jinak</a> o agresivní rétorice #brnoBlokuje (+<a href="https://www.facebook.com/ronovotny/posts/914079235297381?pnref=story">diskuse na FB</a>).</li>
<li><a href="https://www.facebook.com/marek.timko/posts/10205157105705063">Diskuse o transparentu &quot;Nikdy jsme nebyli národ&quot;</a>, který vznikl v narážce na paradoxní Latourův text Nikdy jsme nebyli moderní, a kde se mimo jiné řeší, že &quot;boj o diskurs&quot; znervózňuje svým &quot;militantním tónem&quot;.</li>
<li><a href="https://www.facebook.com/sysel.likavcan/posts/10206788099485126">Příspěvek na FB</a> pozitivně hodnotící vstup &quot;autentické občanské neposlušnosti&quot; do demokratické praxe. </li>
<li><a href="https://www.facebook.com/stilltesting87/posts/797509900340712?pnref=story">Příspěvek na FB</a> popisující blokádu jako něco, co určitě nesloužilo navázání dialogu.</li>
<li><a href="https://www.facebook.com/TheJakubJanda/posts/10206659524836621">Příspěvek na FB</a> hledající legální cestu, jak lépe bojovat proti náckům.</li>
</ul>
</li>
</ol>
