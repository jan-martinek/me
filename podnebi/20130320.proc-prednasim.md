---
layout: post
title: Proč přednáším?
date: '2013-03-20 15:12:16 +0100'
date_gmt: '2013-03-20 14:12:16 +0100'
category: cokoliv
tags: []
comments:
- id: 17618
  author: Miro Vlček
  author_email: vlcek.mir@gmail.com
  author_url: http://vlcekmir.tumblr.com
  date: '2013-03-25 19:36:20 +0100'
  date_gmt: '2013-03-25 18:36:20 +0100'
  content: Mne osobne strašne pomáha pripraviť úvod a záver presne (aj pozornosť ľudí
    je vtedy najvyššia, takže je škoda to premrhať).
---
<p>Na cestě z restaurace <em>U krbu</em> se mě <a href="http://twitter.com/jmtcz">Jeanne Trojan</a> zeptala, jak jsem se naučil přednášet. Tehdy jsem řekl nějakou hlupinu, ale hodně jsem o tom přemýšlel na noční cestě k taxíku přes promrzlý Vsetín – bylo hodně pod nulou a já měl spánkový deficit pěstovaný tři týdny. A tak nějak mi to v té hlavě roztálo až teď.</p>
<p><strong>Přednášení je pro mě forma networkingu.</strong> Na afterpárty neumím přijít k někomu cizímu bez důvodu, který dokážu snadno formulovat jednoduchými slovy. Tak musím vytvářet důvody, proč by ostatní měli chodit za mnou. Takto to zní jednoduše, ale jak jsem se k tomu dostal?</p>
<hr>
<p>Na střední jsem nesnášel jakoukoli činnost předváděnou před ostatními. Od zoufalých pokusů o shyby a kliky až po přednášení poezie. Přestože mi časem memorování poezie začalo dávat smysl (nejvíc za to mohl asi <a href="http://cs.wikipedia.org/wiki/Anton%C3%ADn_Sova">Antonín Sova</a>), po předstoupení před ostatní jsem se nezmohl ani na ledabylou mušku zlatou. Snad za to mohla i moje zatím nepřekonaná řečová vada, neschopnost vyslovit pěkné <em>„R“</em>. Autorům názvů jako <em>Pur</em>, <em>Jar</em> a <em>Ariel</em> bych snad ještě dnes rád zlomil klíční kost – a mohu-li, dodnes se vyhýbám pultovým prodejnám.</p>
<h3>Akademické debatování</h3>
<p>Někdy na počátku studia výšky jsem si řekl, že s tím něco udělám (a vystoupím ze své komfortní zóny, jak se dneska říká). Zapsal jsem si kurz akademického debatování a šel po hlavě do asi nejobtížnější formy diskuse před publikem. Debatér má sedm minut na obhajobu teze (se kterou možná ani nesouhlasí) a musí rychle reagovat na připomínky oponentů i proslovy těch, kteří mluvili před ním. A <em>nesmí se zastavit</em> – cílem je přesvědčivost a váhání není přesvědčivé. </p>
<p>Maximální soustředění na obsah mi ohromně pomohlo – zapomněl jsem vnímat nízkoúrovňové procesy, jako jen třeba právě mluvení. Bylo to skvělé. (Navíc jsem zjistil, jak s trochou soustředění dokážu obhájit tezi, se kterou nesouhlasím – najít spoustu argumentů, které mě dřív míjely.)</p>
<p>Později jsem díky různým školním projektům zjistil, že s dobrou přípravou to může být podobně skvělé docela často (k sebejistotě mi pomohla i příprava slajdů, když to bylo možné).</p>
<h3>Přednášející</h3>
<p>Poprvé jsem si připravil minipřednášku na <a href="http://twitter.com/pppscz">@pppscz</a> na téma GTD. Nakonec jsem se o slovo nepřihlásil :-) (Pro srandu králíkům jsem <a href="http://www.slideshare.net/janmartinek/gtd-talk-for-pppscz">nahrál slajdu na slideshare</a>.) Z jednoho slajdu pak vznikl článek na tomto blogu „<a href="http://podnebi.jan-martinek.com/jak-si-planujete-uceni/">Jak si plánujete učení?</a>“. Mezitím jsem ale odpřednášel na fakultě spoustu drobných věcí a měl jsem z toho všeho dobrý pocit.</p>
<p>V roce 2010 jsem začal dělat na pokusu o startup, aplikaci pro evidenci výdajů mezi spolubydlícími <a href="http://kari-vydaje.cz">Kari</a> (dnes ve stádiu tichého života v ústraní). Díky tomu jsem si zkusil přednášet ve fiktivních výtazích (žánr <em>elevator pitch</em>) – forma mi sedla, protože každá věta musela dávat smysl, ale nemusel jsem znát text slovo od slova – protože jsem mluvil o tom, co jsem znal, že. Přednášková content strategy :) V říjnu 2011 jsem si zkusil <a href="http://www.superlectures.com/barcampbrno2011/proc-delam-svou-praci-spatne">přednášku na Barcamp v Brně</a> pro dvě sta lidí – a stálo to za to. Díky krátkým prezentacím a především této barcampové jsem objevil ono „proč“ – <strong>najednou jsem se měl na párty s kým bavit :-)</strong></p>
<h3>Moudra otce Fourata</h3>
<p>Mám za sebou pár roků přednášení, takže zatím nevím, co dělám dobře a co špatně. Vím, že je třeba se zlepšovat. Ale psaní je obdobně jako přednášení dobrý způsob, jak si něco srovnat v hlavě. Tady jsou nějaké mé zkušenosti:</p>
<ul>
<li>Přednášení je super způsob, jak si něco srovnat v hlavě a získat podněty k tomu, jak to zase dál přerovnávat.</li>
<p><img src='%base_url%/assets/wp-uploads/2013/03/priprava.jpg' alt='priprava.jpg' /></p>
<li>Přednášku si chystám dlouho dopředu. Dělám si mindmapy ve kterých škrtám, spojuji, sešipkovávám a dělám kolečka (obrázek je moje letošní <a href="http://vimeo.com/60903443">vsetínská přednáška o buzzwordech</a>). Cílem je, aby celá přednáška dávala smysl jako jednolitý kus.</li>
<p><img src='%base_url%/assets/wp-uploads/2013/03/image1.jpg' alt='image1.jpg' /></p>
<li>Někdy v průběhu přípravy je důležité si <strong>říct STOP, vystihnout jednou větou, co chci sdělit, a proškrtat celý obsah přednášky</strong>. Když mám málo času na přípravu, vznikne většinou buď něco nekonzistentního (nezvládnu škrtat) anebo přednáška s převahou formy nad obsahem (po vyškrtání toho mnoho nezbude).</li>
<li>Předem promýšlím, kde bude nějaký vtípek. Ne každý ale projde do konečné verze. Některé přebíjí informace, jiné jsou příliš šílené, další zapomenu při přednášení. Další ale vzniknou díky okolnostem – například když něco nefunguje. Je fajn, když se podaří vymyslet takový vtípek, který přímo podporuje obsah – ale většinu z nich beru jen jako silný způsob komunikace s publikem, způsob, jak publikum uvolnit rozhýbat. </li>
<li>Přednášky je dobré iterovat. Například svou <a href="http://vimeo.com/60903443">lednovou přednášku</a> bych teď zkrátil na 15 minut a úplně jinak bych přemýšlel o publiku. Jiný příklad: Až po dlouhé době a několika přednesech mi došlo, že svou přednášku o <a href="http://www.barcampbrno.cz/prednaska/49/">UX státu</a> jsem měl přednést úplně opačně (velkou case study na začátku, obecné info na konci).</li>
<li>Na začátku potřebuji nějakým způsobem navázat komunikaci – uvolnit atmosféru. Ať už je to nějaká aktivita, otázka nebo vtípek, když se mi to nepovede, mám problém. Když mám problém, zapomenu pít vodu a mám další problém. Tyto problémy zatím neumím moc řešit, snad jen připravit si více pokusů o zaujetí na začátku. (Něco takového se mi stalo právě<a href="http://www.barcampbrno.cz/prednaska/49/"> loni na brněnském barcampu</a>.)</li>
<li>Přednášky si necvičím, maximálně pár formulací, kde mi skutečně hodně záleží na tom, abych něco řekl přesně – ať už jde o definici, složitý koncept na vysvětlení nebo vtípek.</li>
</ul>
<h3>Nějaké otázky</h3>
<p>Máte nějaké otázky či zkušenosti, které se bijí s těmi mými? Budu rád, když se objeví v komentářích – tady, na twitteru nebo kdekoli jinde. Pravda je jedna, ale nic není univerzální :)</p>
